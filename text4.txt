Мова — запорука тривкої ідентичності нації, основа її етнокультурної
цілісності. Однією з найсуттєвіших ознак такої цілісності є функціонування
в різних суспільних сферах літературної мови, яка має кодифікований
правопис. Правописна кодифікація мови завжди вписана в
соціолінгвістичний контекст. Коли разом з тоталітарним періодом нашої
історії відійшов у минуле адміністративний контроль над дотриманням
правописних стандартів, ціла низка засобів масової інформації, видавництв,
освітніх закладів і т. ін. стали користуватися орфографічними правилами,
відмінними від офіційних. Це дезорієнтує широке коло користувачів
української мови, спричиняє непевність у власній мовній компетенції,
перешкоджає розширенню суспільних функцій української мови і врешті
розхитує мовну норму.
Завдяки сучасним ЗМІ сьогодні маємо змогу почути усне українське
слово не тільки з різних куточків України, а й з усього світу. Чуємо розмаїття
акцентів, вимов, інтонацій, бо це усне українське мовлення з його
природними територіальними, соціальними, віковими особливостями. На
противагу некодифікованому усному мовленню, правопис — це еталон
писемної літературної мови, яка, за слушним спостереженням
Юрія Шевельова, є штучним витвором високорозвиненого суспільства, а не
відтворенням почутого «з уст народу».
Правопис складається з трьох підсистем: графіки (букв, якими
позначають найтиповіші звуки), орфографії (закономірностей поєднання
букв для передавання на письмі звукового образу української мови) і
пунктуації (розділових знаків, за допомогою яких позначають змістове й
інтонаційне членування висловленої думки). Кожна з цих підсистем, як і
кожний з розділів правопису, мають свою історію.
Українська графіка бере початок від старослов’янського письма. У
нинішньому українському алфавіті є буква, якої не було в традиційній
кирилиці, — це ґ, що відома з кінця XVI ст. і набула поширення в XVII ст.
Буква ї в українських текстах спочатку вживалася замість колишньої ? та на
місці е в новозакритому складі, а згодом перебрала на себе функції
позначення сполучення j + і. Зазнала специфікації в українському правописі
й буква є, що вживається на позначення йотованого е (j + е) та е з м’якістю
попереднього приголосного (ь + е); її немає в інших сучасних кириличних
правописах.
